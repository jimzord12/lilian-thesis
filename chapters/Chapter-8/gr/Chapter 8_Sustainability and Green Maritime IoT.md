# **Κεφάλαιο 8: Green MIoT και Βιωσιμότητα**

Η διεθνής ναυτιλιακή βιομηχανία, υπεύθυνη για τη μεταφορά πάνω του 80% του συνολικού όγκου του παγκόσμιου εμπορίου, βρίσκεται στο μεταίχμιο μιας διττής κατάστασης. Ο πρώτος άξονας της κατάστασης αυτής αντιπροσωπεύει την επιτακτική ανάγκη της απομάκρυνσης του άνθρακα από όλες τις εκπομπές, η οποία ευθυγραμμίζεται με τον φιλόδοξο στόχο του Διεθνούς Οργανισμού Ναυσιπλοΐας (IMO) να επιτευχθούν μηδενικές εκπομπές αερίων του θερμοκηπίου μέχρι το 2050. Παράλληλα ο δεύτερος άξονας είναι αυτός της ψηφιοποίησης του τομέα της Ναυτιλίας, εξαρτώμενος από τη ραγδαία εξάπλωση των IoT τεχνολογιών και των αυτόνομων συστημάτων. Εντούτοις, οι δύο αυτοί άξονες δεν είναι απλά ορθογωνικοί αλλά άρρηκτα συνυφασμένοι, καθώς η υλοποίηση ενός Green MIoT συστήματος που θα είναι βιώσιμο, αποδοτικό και νομιμόφρον, είναι ανέφικτη δίχως την ευρεία χρησιμοποίηση προηγμένων IoT τεχνολογιών.

Η καταγραφή και η παρατήρηση των περιβαλλοντικών παραμέτρων, η βελτιστοποίηση της κατανάλωσης ενέργειας, και η συμμόρφωση του αυτόνομου σκάφους με τους κανονισμούς με ήκιστη ανθρώπινη παρέμβαση, όλα πραγματοποιούνται από τα σκάφη, τα λιμάνια και τα θαλάσσια παρατηρητήρια μέσω μιας σύνθετης τεχνολογικής δομής που συνιστάται από “πράσινα” πρωτόκολλα επικοινωνίας, τεχνικές διαχείρισης ισχύος και συλλογής ενέργειας, μεθόδους ανίχνευσης μόλυνσης και τοπικοποίησης πηγών, αυτοματοποιημένη συμμόρφωση με τους κανονισμούς και blockchain.

Ο συνδετικός ιστός που ενώνει και συντονίζει τις παραπάνω διακριτές τεχνολογίες ώστε να λειτουργούν τελικά ως ένα ενιαίο και συνεκτικό σύστημα, είναι φυσικά η Ασύρματη Λογική μέσω της οποίας ενσωματώνεται στη βιομηχανία η ασφαλής και υβριδική συνδεσιμότητα μεταξύ κινητών επικοινωνιών και δορυφόρων, ώστε να γεφυρωθεί το χάσμα μεταξύ των edge συστημάτων και του ελέγχου συμμόρφωσης στο cloud.

## **8.1 Διαχείριση Ισχύος και Συλλογή Ενέργειας μέσω Ασύρματων Δικτύων Αισθητήρων**

Ιστορικά, η χρήση των Ασύρματων Δικτύων Αισθητήρων στον τομέα της Ναυτιλίας παρακωλύεται από την ενεργειακή συμφόρηση, καθώς οι αισθητήρες σε υποδομές όπως είναι οι σημαδούρες, τα σκαριά των πλοίων, και ο βυθός της θάλασσας, λειτουργούν σε απομακρυσμένα περιβάλλοντα υπό αντίξοες συνθήκες που καθιστούν την αντικατάσταση των μπαταριών λογιστικά ανέφικτη ή απαγορευτικά ακριβή. Κατά συνέπεια, στις σύγχρονες έρευνες το κεντρικό ενδιαφέρον έχει πλέον προσανατολιστεί προς τα Ασύρματα Δίκτυα Αισθητήρων Συλλογής Ενέργειας (EH-WSNs), σκοπός των οποίων είναι η παράταση της διάρκειας ζωής ενός δικτύου επ' αόριστον με την χρήση ενέργειας από τα διπλανά, συγγενή περιβάλλοντα (Mushtaq et al, 2025).

### **8.1.1 Ηλιακή και Φωτοβολταϊκή Συλλογή Ενέργειας**

Η ηλιακή ενέργεια παραμένει η πιο προσιτή και υψηλής πυκνότητας πηγή ενέργειας προς άντληση από τους θαλάσσιους κόμβους που βρίσκονται σε επιφανειακό επίπεδο. Ωστόσο, η υποβολή των θαλάσσιων κόμβων στους έξι βαθμούς ελευθερίας προκαλεί την κίνησή τους κατά μήκος και γύρω από όλους τους καρτεσιανούς άξονες, επιφέροντας με αυτόν τον τρόπο απότομες και απρόσμενες διακυμάνσεις στη γωνία πρόσπτωσης της ηλιακής ακτινοβολίας που υποβαθμίζουν την αποδοτικότητα των συνηθισμένων φωτοβολταϊκών συστημάτων.

Για την καταπολέμηση του προβλήματος αυτού, χρησιμοποιούνται ειδικά σχεδιασμένοι αλγόριθμοι Ελέγχου Ηλιακής Φόρτισης (MPPT) για τις δυναμικές συνθήκες που επικρατούν στη θάλασσα. Ενώ οι απλοί MPPT αλγόριθμοι αποτυγχάνουν να εντοπίσουν τις σπασμωδικές αλλαγές στην ισχύ εξόδου κατόπιν κυματικών ταλαντώσεων και σκιάσεων, οι προηγμένοι αλγόριθμοι δύνανται να προβλέψουν την περιοδική κίνηση των κυμάτων, και σύμφωνα με το θεώρημα της μέγιστης μεταφοράς ισχύος που περιγράφει πως οι απολαβές ενέργειας από ένα κύμα είναι ανάλογες της εσωτερικής αντίστασης της γεννήτριας, προσαρμόζεται ανάλογα η εμπέδηση του φορτίου σε πραγματικό χρόνο είτε απαλύνοντας τη γεννήτρια όταν τα κύματα είναι ισχνά ώστε να διευκολυνθεί η κίνηση του συστήματος, είτε αυξάνοντας την ακαμψία της γεννήτριας ώστε αυτή να απορροφήσει όλη την ενέργεια των ταραχώδων κυμάτων, βελτιστοποιώντας έτσι την αποθήκευση ενέργειας σε περιβάλλοντα ανοιχτής θάλασσας.

Ένας ακόμη παράγοντας που μειώνει σημαντικά την απορρόφηση του φωτός με την πάροδο του χρόνου, είναι η διάβρωση των επιφανειών των πάνελ ενέργειας εξαιτίας της μεγάλης συγκέντρωσης φυκιών, πεταλίδων και λοιπών προσκολλόμενων θαλάσσιων μορφών ζωής, για την αντιμετώπιση του οποίου η έρευνα προτείνει αυτοκαθαριζόμενες, υδρόφοβες στρώσεις και μηχανικούς καθαριστήρες που τροφοδοτούνται από ένα ποσοστό της συλλεγόμενης ενέργειας. Ωστόσο, αποδεικνύεται πως παρά τις προκλήσεις αυτές η ηλιακή ενέργεια παραμένει η πρωταρχική πηγή ενέργειας για τους πομποδέκτες αυτόματης αναγνώρισης (AIS) και τις επιφανειακές συσκευές ιχνηλασίας, λόγω της ασύγκριτης πυκνότητας ισχύος της σε αντιπαράθεση με άλλες πηγές ενέργειας (Ismail et al, 2021).

### **8.1.2 Συλλογή Κινητικής και Δυναμικής Ενέργειας**

Στον αντίποδα, η ηλιακή ενέργεια είναι μη διαθέσιμη στους αισθητήρες που είναι τοποθετημένοι μέσα στο πλοίο (π.χ στη μηχανή του) ή πλήρως βυθισμένοι μέσα στη θάλασσα, και για αυτούς η κύρια μορφή ενέργειας είναι η κινητική.

Μεταξύ άλλων κινητικών τεχνολογιών, έχει αποδειχθεί πως οι πιεζοηλεκτρικοί μετατροπείς (PZT) ταιριάζουν περισσότερο σε αυτά τα περιβάλλοντα και είναι ιδανικοί για την παρακολούθηση της δομικής ακεραιότητας του πλοίου και των προωστικών συστημάτων. Τα πιεζοηλεκτρικά υλικά, παράγουν ένα ηλεκτρικό κύμα όταν βρίσκονται υπό μηχανική δούλεψη, το οποίο δέχονται με τη σειρά τους οι πιεζοηλεκτρικοί μετατροπείς συλλέγοντας την ενέργεια των κραδασμών ώστε να αυτοτροφοδούνται διαρκώς όσο ελέγχουν το σκάφος για βλάβες. Πρακτικά, τα πιεζοηλεκτρικά στοιχεία συντονίζονται στις δονήσεις που παράγει το σκάφος. Όταν το κύτος του πλοίου κάμπτεται ή δονείται, τότε αυτή του η παραμόρφωση του κρυσταλλικού πλέγματος παράγει μια εναλλασσόμενη τάση η οποία έπειτα ανορθώνεται και χρησιμοποιείται για τη φόρτιση ενός πυκνωτή αποθήκευσης. Η διαδικασία αυτή επιτρέπει την χρήση αισθητήρων σε δυσπρόσιτες περιοχές όπως είναι ο άξονας προπέλας, που δεν απαιτούν καμία συντήρηση μετά την πρώτη τους τοποθέτηση (Ismail et al, 2021).

Για μεγαλύτερα αυτόνομα συστήματα, η συλλογή ενέργειας μέσω των πιεζοηλεκτρικών υλικών είναι ανεπαρκής και για την αξιοποίηση της ενέργειας που προσφέρει η “φουσκοθαλασσιά” έχουν προταθεί οι Tubular Permanent Magnet Linear Γεννήτριες (TPM-LiG). Στις γεννήτριες αυτές υπάρχει ένας μαγνητικός μεταφραστής που κινείται γραμμικά μέσα σε ένα πηνίο, καθοδηγούμενος από την κάθετη κίνηση των κυμάτων, η βελτιστοποίηση της γραμμικής αυτής σύνθεσης επιτυγχάνεται μέσω αλγορίθμων που διαχειρίζονται αβέβαια και ασαφή προβλήματα. Καθώς ο ηλεκτρομαγνητισμός σε ένα κυματικό περιβάλλον δύναται να συνίσταται από άπειρους συνδυασμούς υλικών, αποστάσεων, πάχους πηνίου και μεγέθους μαγνήτη, με τη soft-computing προσέγγιση παράγονται εκατό διαφορετικά σχέδια γεννητριών, τα οποία προσομοιώνονται ώστε να αποφανθεί ποιο παράγει τη μεγαλύτερη ισχύ ώστε τελικά να διατηρηθούν οι καλύτερες λύσεις και να συνδυαστούν μεταξύ τους μέσω γενετικών αλγορίθμων, αυτόματα και επαναληπτικά. Σκοπός της βελτιστοποίησης είναι η μεγιστοποίηση της πυκνότητας της μαγνητικής ροής και της ισχύος εξόδου, ειδικότερα στις χαμηλές συχνότητες (0.1 - 0.5 Hz) που διέπουν συνήθως τον κυματισμό στη θάλασσα.

Η αναδυόμενη έρευνα επίσης υπογραμμίζει ως πολλά υποσχόμενες τις τριηλεκτρικές νανογεννήτριες (triboelectric nanogenerators TENGs), όσον αφορά τη συλλογή ενέργειας από τις διακυμάνσεις στην επιφάνεια του νερού. Οι TENGs στηρίζουν τη λειτουργία τους στην ηλέκτριση μέσω επαφής μεταξύ των διηλεκτρικών υλικών και του νερού, ενώ είναι πιο αποτελεσματικές στις χαμηλές συχνότητες και δύνανται να ενσωματωθούν σε «έξυπνα περιβλήματα» που παρεμβάλλονται μεταξύ σκάφους και θαλάσσιας επιφάνειας, μετατρέποντας την αλληλεπίδραση αυτή σε μια κατανεμημένη πηγή ενέργειας (Pirisi et al, 2010).

### **8.1.3 Συλλογή Ενέργειας μέσω Ραδιοσυχνοτήτων και SWIPT**

Στο πυκνό ηλεκτρομαγνητικό περιβάλλον ενός σύγχρονου σκάφους, η συλλογή ενέργειας μέσω ραδιοσυχνοτήτων προσφέρει έναν καινοτόμο τρόπο τροφοδότησης των IoT συσκευών χαμηλής κατανάλωσης, συνδυαστικά με ένα σύστημα ταυτόχρονης ασύρματης μεταφοράς πληροφορίας και ισχύος (simultaneous wireless information and power transfer SWIPT).

Κατά τη λειτουργία ενός SWIPT συστήματος, όταν ο πομπός ενός γνωστικού αισθητήρα (cognitive sensor transmitter CST) λαμβάνει δεδομένα από έναν κύριο πομπό (π.χ από το Wi-Fi του πλοίου), ταυτόχρονα συλλέγει και ενέργεια και από το σήμα. Ο CST διαθέτει έναν μηχανισμό διαχωρισμού ισχύος ο οποίος κατευθύνει μέρος του λαμβανόμενου σήματος στο κύκλωμα αποκωδικοποίησης σήματος, και το υπόλοιπο στο κύκλωμα συλλογής ενέργειας. Έπειτα η δεσμευμένη ενέργεια χρησιμοποιείται για την προώθηση του σήματος ή για τη μετάδοση των δεδομένων του ιδίου αισθητήρα σε άλλους κόμβους και έτσι, προκύπτει μια παρασιτική σχέση συμβίωσης μεταξύ των IoT αισθητήρων και της περιβάλλουσας ατμόσφαιρας ραδιοσυχνοτήτων από την οποία τροφοδοτούνται. Η αποδοτικότητα των SWIPT συστημάτων εξαρτάται από την αναλογία που χρησιμοποιείται κατά τον διαχωρισμό ισχύος και συνεπώς οι αλγόριθμοι βελτιστοποίησης στοχεύουν στη μεγιστοποίηση του ρυθμού μετάδοσης του γνωστικού δικτύου, εξασφαλίζοντας ταυτόχρονα πως η συλλεχθείσα ενέργεια επαρκεί για τη συντήρηση των κόμβων που επιτάσσουν οι περιορισμοί της αποδοτικότητας του κυρίως δικτύου (Lu et al, 2018).

### **8.1.4 Βιοδιασπώμενοι Αισθητήρες**

Μια συχνά παραμελημένη αν και εξαιρετικά σημαντική πτυχή του πράσινου IoT είναι τα φυσικά απόβλητα που παράγουν οι ίδιοι οι αισθητήρες, αφού η τοποθέτηση χιλιάδων αναλώσιμων αισθητήρων για την παρακολούθηση πετρελαιοκηλίδων και υποθαλάσσιων ρευμάτων ελλοχεύει τον κίνδυνο δημιουργίας ηλεκτρονικών απορριμμάτων, γνωστών ως e-waste, στο θαλάσσιο οικοσύστημα.

Προκειμένου να μετριαστεί ο όγκος αποβλήτων, το πεδίο της ηλεκτρονικής παροδικών φαινομένων ασχολείται με την ανάπτυξη βιοδιασπώμενων αισθητήρων που δύνανται να αποσυντεθούν στο τέλος της λειτουργικής τους ζωής. Οι συσκευές αυτές αποτελούνται από βιοδιασπώμενα υλικά όπως είναι ο μόλυβδος, ο σίδηρος και ο ψευδάργυρος που χρησιμοποιούνται για τους αγωγούς και υδατοδιαλυτά πολυμερή για τους μονωτές (Hosseini et al, 2020).

Για παράδειγμα, μόλις οι αισθητήρες μιας χρήσης που χρησιμοποιούνται κατά την εύρεση πετρελαιοκηλίδων ολοκληρώσουν την επιχείρηση εντοπισμού διαλύονται σε μη τοξικά υποπροϊόντα, εξαλείφοντας την ανάγκη ανάκτησής τους και αποτρέποντας τη ρύπανση με μικροπλαστικά. Οι τελευταίες ανακαλύψεις περιλαμβάνουν βιοδιαθέσιμους ακουστικούς αισθητήρες για τον έλεγχο θαλάσσιων θηλαστικών που αποσυντίθενται εντός λίγων ημερών στο αλμυρό νερό, σκιαγραφώντας τη συνύπαρξη περιβαλλοντικής υπευθυνότητας και επιστημονικής δραστηριότητας (Singh, 2025).

## **8.2 Πράσινα Πρωτόκολλα Επικοινωνίας**

Ενώ η συλλογή ενέργειας παρέχει την επαρκή προμήθειά της, τα ενεργειακά αποδοτικά πρωτόκολλα επικοινωνίας μειώνουν τη ζήτηση. Συγκεκριμένα, το MAC επίπεδο είναι ο δεσμοφύλακας της κατανάλωσης ενέργειας στα ασύρματα δίκτυα καθώς αποφασίζει πότε οι κόμβοι ενεργοποιούνται, ακούν και μεταδίδουν.

### **8.2.1 Υποθαλάσσια Δίκτυα Ακουστικών Αισθητήρων**

Η υποβρύχια επικοινωνία εμφανίζει θεμελιώδεις διαφορές από τη χερσαία ραδιοεπικοινωνία. Στο νερό, η εξασθένηση των ηλεκτρομαγνητικών κυμάτων είναι πολύ εντονότερη καθιστώντας έτσι αναγκαία την χρήση ακουστικών κυμάτων. Ωστόσο, στο ακουστικό κανάλι κυριαρχούν σημαντικές καθυστερήσεις διάδοσης της τάξης των 1500 m/s, χαμηλό εύρος ζώνης και σοβαρές διαλείψεις πολλαπλής διαδρομής, που όλα αυξάνουν κατακόρυφα τις ενεργειακές απαιτήσεις.

Τα παραδοσιακά MAC πρωτόκολλα όπως το CSMA ή παλαιότερα το ALOHA, είναι ακατάλληλα για χρήση στα υποθαλάσσια περιβάλλοντα εξαιτίας των καθυστερήσεων διάδοσης που οδηγούν σε αύξηση των συγκρούσεων και υποχρησιμοποίηση του καναλιού. Συνεπώς, με γνώμονα τη βελτιστοποίηση της αποδοτικότητας της κατανάλωσης ενέργειας στις πρόσφατες έρευνες γίνεται λόγος για πράσινα MAC πρωτόκολλα (Kulla et al, 2022).

Ένα από τα πιο προηγμένα πρωτόκολλα είναι το Deep Adaptive with Power Control and Collision Avoidance MAC (DAWPC-MAC), που αξιοποιεί την τεχνική της DRL ώστε να προσαρμοστεί στο δυναμικό υποθαλάσσιο περιβάλλον. Βασισμένο στην εκμάθηση μέσω πρακτόρων, ο κόμβος προορισμού δρα ως ένας έξυπνος πράκτορας που παρατηρεί την κατάσταση του δικτύου και προσδιορίζεται από την πλειάδα της υπολειπόμενης ενέργειας, του φόρτου κυκλοφορίας, της απόστασης και του SNR. Επίσης, ο κόμβος προορισμού χρησιμοποιεί ένα Βαθύ Νευρωνικό Δίκτυο (Deep Neural Network DNN) αντί για ένα στατικό σύνολο κανόνων ώστε να εκτιμήσει την αξία της Q-function, ώστε να εξοικειωθεί με τη βέλτιστη πολιτική πρόσβασης στο κανάλι με την πάροδο του χρόνου μέσω δοκιμών και λαθών. Ο πράκτορας με τη σειρά του δύναται να προσαρμόσει δυναμικά την ώρα ενεργοποίησης του κόμβου, την ισχύ μετάδοσης και την διάρκεια της χρονοθυρίδας. Εμπειρικά έχει αποδειχθεί πως το DAWPC-MAC βελτιώνει το ποσοστό παράδοσης πακέτων κατά 14% και τη σφαιρική ωφέλεια κατά 60% συγκριτικά με βασικά πρωτόκολλα όπως το στατικό TDMA, ενώ τη βελτιστοποίηση της ισχύος μετάδοσης με βάση τον απαιτούμενο λόγο σήματος προς παρεμβολή αποτρέπεται η αναίτια ενεργειακή κατανάλωση εξαιτίας υπερφόρτωσης σημάτων ή συγκρούσεων (Rahman et al, 2025).

Για απλούστερους κόμβους αισθητήρων όπου ένα DNN είναι ανέφικτο, ως εναλλακτική λύση προσφέρεται το πρωτόκολλο UWAN-MAC. Το UWAN-MAC λειτουργεί σε έναν τοπικοποιημένο συγχρονισμένο μηχανισμό χρησιμοποιώντας χρονοθυρίδες και με αυτόν τον τρόπο, οι κόμβοι δύνανται να διατηρούν έναν ήπιο κύκλο λειτουργίας καθώς “κοιμούνται” για τη συντριπτική πλειοψηφία του χρόνου. Σε ρεαλιστικές προσομοιώσεις με κατά μέσο όρο τέσσερις γείτονες και κύκλο λειτουργίας των 0.004, περνώντας δηλαδή ο αισθητήρας το 96% της ζωής του σε κατάσταση ύπνου, το UWAN-MAC παρά την έντονη κίνηση τελικά καταφέρνει να σπαταλάει λιγότερο από το 4% της ενέργειας σε συγκρούσεις αποδεικνύοντας περίτρανα την χρησιμότητά του στις πράσινες ΜΙοΤ εφαρμογές (Park et al, 2007).

### **8.2.2 LoRaWAN**

Η LoRaWAN τεχνολογία αν και αποτελεί πρότυπο στη σύγχρονη διαμόρφωση της MIoT σκηνής χάριν της μεγάλης εμβέλειάς του (10 έως 15 χιλιόμετρα) και της χαμηλής κατανάλωσης ισχύος, διέπεται από δυσκολίες κατά τη διάδοση όπως το μοντέλο δύο ακτίνων που δε συναντάται στα χερσαία μοντέλα. Σε αντίθεση με την αντανάκλαση και τη σκέδαση των σημάτων που προκαλείται από τα κτήρια στην ξηρά, η επιφάνεια της θάλασσας δρα ως ένα εξαιρετικά αντανακλαστικός καθρέφτης για τα ραδιοκύματα. Το σήμα που ταξιδεύει από το πλοίο προς ένα χερσαίο gateway καταφθάνει στον δέκτη με αλλαγή φάσης, και όταν η διαφορά φάσης αυτή πλησιάσει τις 180 μοίρες, τότε η παρεμβολή του αντανακλώμενου σήματος στο κατευθυνόμενο σήμα δύναται να αποβεί μοιραία, ακυρώνοντάς το.
Συνεπώς, η κυρίαρχη πρόταση αντιμετώπισης έγκειται στη μετάβαση από τα παραδοσιακά πανκατευθυντικά μοντέλα ακτινοβολίας σε κατευθυντικά μοντέλα που συγκεντρώνουν την ενέργεια όπου απαιτείται με την χρήση Προηγμένων Συστημάτων Κεραιών (Adaptive Antenna Systems AAS).

Οι Κεραίες Στρεφόμενου Λοβού (Switched Beam Antennas), χρησιμοποιούν έναν πίνακα μεταγωγής υλικού και επιλέγουν μια ενεργή ακτίνα από ένα σύνολο προκαθορισμένων τομέων ακτινοβολίας, εναλλάσοντας κάθε φορά στον τομέα που προσφέρει το δυνατότερο σήμα. Η χαμηλή υπολογιστική πολυπλοκότητά τους και η ελάχιστη κατανάλωση ενέργειας τις καθιστούν μια απο τις πιο δημοφιλείς λύσεις.
Οι Φασικά Ελεγχόμενες Κεραίες (Phased Array Antennas) προσφέρουν βελτιωμένες, και κατ’ επέκταση πιο σύνθετες λύσεις. Αντί να επιλέγουν από προκαθορισμένους τομείς, οι φασικοί πίνακες μετέρχονται ένα δίκτυο μετατοπιστών φάσης που καθυστερεί ηλεκτρονικά το σήμα σε μεμονωμένα στοιχεία της κεραίας. Έτσι, η επιλεγμένη δέσμη διατηρεί μια αδιάκοπη και ευθύβολη πορεία προς το χερσαίο gateway όσο το πλοίο κινείται, ανεπηρέαστη από τις αλλαγές γωνιών κατά την άφιξη.
Στις δύσκολες θάλασσες, μια συνηθισμένη κατευθυντική κεραία μπορεί να βρεθεί να κοιτάει προς τον ουρανό ή το νερό όσο το πλοίο ταλαντώνεται, διαταράσσοντας έτσι τη ζεύξη επικοινωνίας. Με την χρήση συστημάτων AI-ML κεραιών, στις μονάδες μέτρησης της αδράνειας ενσωματώνονται αλγόριθμοι μηχανικής μάθησης οι οποίοι αναλύουν τη συχνότητα των κυμάτων και την υδροδυναμική του σκάφους για κάθε επόμενο χιλιοστό του δευτερολέπτου, και με την πρόβλεψη αυτή της κλίσης το σύστημα είναι ικανό να προσαρμοστεί δυναμικά και να σταθεροποιήσει τη ραδιοζεύξη ηλεκτρονικά, διασφαλίζοντας την αξιοπιστία στις συνδέσεις των αυτόνομων σκαφών όσο βρίσκονται σε ανοιχτή θάλασσα, ελαχιστοποιώντας τη σπατάλη ενέργειας στις αναμεταδόσεις (Lyimo et al, 2025).

## **8.3 Αλγόριθμοι Ανίχνευσης Μόλυνσης και Τοπικοποίησης Πηγών**

Η εποπτεία του πράσινου MIoT εκτείνεται από τις εφαρμογές ενεργειακά αποδοτικού υλικού έως και την ενεργή προστασία του θαλάσσιου περιβάλλοντος. Για την ανίχνευση των πηγών μόλυνσης όπως είναι οι πετρελαιοκηλίδες και τα απορρίμματα που καταλήγουν στη θάλασσα, απαιτείται αλγοριθμική νοημοσύνη.

### **8.3.1 AI και Απομακρυσμένοι Αισθητήρες**

Η ανίχνευση πηγών μόλυνσης με ανθρώπινη εξέταση και οπτική επιθεώρηση ωχριεί μπροστά στην αυτοματοποιημένη ανάλυση των δεδομένων από τους απομακρυσμένους αισθητήρες που χρησιμοποιούν DL.

Μια πηγή μόλυνσης δύναται αρχικά να ανιχνευθεί από πάνω, μέσω της ανάλυσης των οπτικών εικόνων που λαμβάνονται από τα μη επανδρωμένα αεροχήματα και από τους δορυφόρους. με γνώμονα τις προηγμένες αρχιτεκτονικές συνελικτικών νευρωνικών δικτύων (CNNs) που αυτοματοποιούν την διαδικασία ταυτοποίησης απορριμμάτων και συντριμμιών που επιπλέουν.
Υπάρχουν μοντέλα όπως το Mask R-CNN και το Faster R-CNN τα οποία εκτελούν δυο διακριτά βήματα. Πρώτα, εξετάζουν την εικόνα ώστε να παράξουν μια λίστα υποψήφιων περιοχών στις οποίες ενδέχεται να βρίσκεται ένα αντικείμενο, και στη συνέχεια αναλύουν αποκλειστικά τις περιοχές εκείνες με σκοπό να κατηγοριοποιήσουν τι περιέχεται σε αυτές (νερό, πλαστικό, κ.α). Αν και είναι εξαιρετικά ακριβή, είναι υπολογιστικά αργά. Επιπλέον, υπάρχουν μοντέλα ενός μόνο σταδίου, τα οποία κατακερματίζουν την εικόνα και ταυτόχρονα οριοθετούν κελιά για κάθε ένα από τα οποία υπολογίζουν τις πιθανότητες εύρεσης αντικειμένων.
Αν και επεξεργάζονται το υλικό αυτοστιγμεί, τη λειτουργία τους δυσχεραίνει ο αφρός της θάλασσας ή η αντανάκλαση του ηλίου που δύνανται να συγχύσουν τη θέα των μοντέλων και αυτά τελικά να κατηγοριοποιήσουν ένα κύμα ως μια πλαστική σακούλα. Συνεπώς, τα πλεονεκτήματα των δύο κατηγοριών μοντέλων συνδυάζονται σε ένα υβριδικό μοντέλο που διατηρεί τα μάτια του, και κρατάει σε εγρήγορση τον εγκέφαλό του. Ένα συνελικτικό νευρωνικό δίκτυο αναλαμβάνει την εξαγωγή χαρακτηριστικών από την εικόνα όπως σχήματα και υφές, και έπειτα αναλαμβάνει το δίκτυο κορμού όπως το ResNet-50 με υπόσταση πενήντα επιπέδων που έχει γνώση των διαφορών στον αφρό της θάλασσας (π.χ ασυνήθιστα μοτίβα φυσαλίδων) από την υφή των υπολειμμάτων ακόμα και αν είναι όλα φωτεινά και λευκά. Μόλις το ResNet-50 εξάγει σχολαστικά αυτά τα χαρακτηριστικά υψηλής ευκρίνειας, τα μεταφέρει στην κεφαλή ανίχνευσης τον ανιχνευτών ενός σταδίου, οι οποίοι ταχύτατα παίρνουν όλες τις αποφάσεις (Prakash et al, 2025).

Με δεδομένο ότι οι κάμερες αντιλαμβάνονται τα τρία βασικά χρώματα, ο διαχωρισμός μεταξύ σκοτεινών και λιπαρών υλικών όπως είναι το πετρέλαιο, τα βαρέα καύσιμα και ενίοτε τα φύκη γίνεται πρόβλημα για δυνατούς λύτες.
Συνεπώς, χρησιμοποιούνται υπερφασματικοί αισθητήρες που λαμβάνουν εικόνες από εκατοντάδες φασματικές ζώνες και δημιουργούν ένα μοναδικό αναγνωριστικό για κάθε πίξελ σύμφωνα με το πώς αντανακλά το φως μέσα στο φάσμα. Την επεξεργασία των δεδομένων μεγάλων διαστάσεων επωμίζονται τα Multi-scale Συνελικτικά Νευρωνικά Δίκτυα (MS-CNNs), με DL καταρτισμένες προσεγγίσεις.
Η υπερφασματική εικόνα αντιμετωπίζεται ως ένας κύβος δεδομένων που περιλαμβάνει τόσο χωρικές (π.χ σχήμα) όσο και φασματικές πληροφορίες. Τότε, το MS-CNN διαχωρίζει την εργασία σε δύο παράλληλες οδούς επεξεργασίας. Η 1D-CNN αγνοεί το σχήμα και διεισδύει εις βάθος σε όλα τα ξεχωριστά εικονοστοιχεία, αναλύοντας την ακολουθία εκατοντάδων φασματικών ζωνών ώστε να εντοπίσει τα χαρακτηριστικά απορρόφησης που μαρτυρούν το είδος της ουσίας. Παράλληλα, η 2D-CNN οδός εξετάζει τη γειτονιά των εικονοστοιχείων προκειμένου να αναλύσει την υφή και τη γεωμετρία του αντικειμένου με σκοπό να καθορίζει αν αυτό διαθέτει τα φυσικά χαρακτηριστικά πετρελαιοκηλίδας. Τέλος, ο αλγόριθμος ενώνει τις επιμέρους ροές δεδομένων, και το ζεύγος χημικής και χωρικής υπόστασης επιτρέπει στο σύστημα να ανιχνεύσει με επιτυχία την οποιαδήποτε διαρροή, την πηγή του, και το είδος του ρύπου (Hong et al, 2025).

Τον εντοπισμό μιας εστίας μόλυνσης παρακωλύουν τα σύννεφα και δυσκολεύουν οι νυχτερινές ώρες, και αυτός επιτυγχάνεται τελικά με την χρήση Αερομεταφερόμενων Ραντάρ Συνθετικής Απεικόνισης (SAR).
Υπό κανονικές συνθήκες, ο άνεμος προκαλεί στην επιφάνεια της θάλασσας ισχνούς κυματισμούς που όταν βρίσκονται υπό τη βλέψη του ραντάρ αντανακλούν πίσω στον αισθητήρα του δορυφόρου το μεγαλύτερο μέρος της ενέργειάς τους και καθώς το σήμα του ραντάρ σκορπίζεται προς όλες τις κατευθύνσεις, η εικόνα που προκύπτει απεικονίζει την επιφάνεια του ωκεανού αυτή ως φωτεινή, δηλαδή φυσιολογική και καθαρή. Όταν το πετρέλαιο διαρρέεται στο θαλασσινό νερό, εξαιτίας της πυκνότητας και της χαμηλότερης επιφανειακής τάσης του, παρεμποδίζει τους κυματισμούς και “ισοπεδώνει” την επιφάνεια της θάλασσας.
Ως απόρροια, το σήμα του ραντάρ όταν συναντήσει τη λεία επιφάνεια αντανακλάται εκτός της εμβέλειας του αισθητήρα και δημιουργεί ένα κενό σήματος, ή αλλιώς μια σκοτεινή περιοχή στην απεικόνιση. Τα μετεωρολογικά φαινόμενα δύνανται επίσης να δημιουργήσουν σκοτεινές περιοχές αλλά εμφανίζουν διακριτές μορφολογικές διαφορές συγκριτικά με τις πετρελαιοκηλίδες.
Τα DL μοντέλα εκπαιδεύονται ώστε να εντοπίζουν αυτές τις διαφορές (π.χ οι σκιές του ανέμου εμφανίζουν σταδιακή υποχώρηση στα άκρα τους ενώ οι πετρελαιοκηλίδες έχουν σκληρά όρια), και η τεχνητή νοημοσύνη αναλύει την ομογένεια και την χωρική πολυπλοκότητα της σκοτεινής περιοχής (π.χ οι απεικονίσεις φυσικών φαινομένων έχουν ακανόνιστα μοτίβα ενώ οι πετρελαιοκηλίδες εμφανίζονται ως γραμμικά σχήματα), ώστε ο αλγόριθμος να απορρίπτει τα ψευδή θετικά (Prakash et al, 2018).

### **8.3.2 Άρωμα Πετρελαίου**

Ο εντοπισμός μιας κηλίδας στην επιφάνεια της θάλασσας είναι το τελευταίο στάδιο ενός ατυχήματος υδάτινης μόλυνσης, και κυρίαρχος στόχος παραμένει ο εντοπισμός της υποθαλάσσιας πηγής της διαρροής (π.χ ναυάγιο, ραγισμένος αγωγός) τη στιγμή που συμβαίνει ώστε να εξαλειφθεί αμέσως και να μη φτάσει ποτέ στην επιφάνεια. Η επίτευξη αυτού του στόχου υλοποιείται με την χρήση από τα αυτόνομα υποθαλάσσια σκάφη. Η ιχνηλάτηση της υποβρύχιας φλέβας στον ωκεανό διαφέρει σημαντικά από την ιχνηλάτηση ενός σήματος (π.χ καπνού) στον αέρα, εξαιτίας των υποθαλάσσιων αναταράξεων που κβαντίζουν τη συνεχή χημική ανάδυση σε διαλειμματικές, χαοτικές κηλίδες που εξετάζονται από αλγόριθμους εμπνευσμένους από τη βιολογία.

Πρώτα, οι αλγόριθμοι εμπνευσμένοι από τις νυχτοπεταλούδες μιμούνται την αντίδραση των αρσενικών νυχτοπεταλουδών κατά τον εντοπισμό φερορμονών και λειτουργούν σύμφωνα με μια στρατηγική μεταγωγής. Δηλαδή, μόλις το αυτόνομο υποθαλάσσιο όχημα ανιχνεύσει ένα χημικό έναυσμα με συγκέντρωση πάνω από το όριο, εισέρχεται σε κατάσταση ετοιμότητας και κινείται συνευθειακά με το πλούμιο. Μόλις το σήμα χαθεί εξαιτίας των υποθαλάσσιων αναταράξεων, πραγματοποιείται εναλλαγή στη κατάσταση εκπομπής και το όχημα εκτελεί ένα ζιγκ-ζαγκ μοτίβο σαρώνοντας την περιοχή, έως ότου να συναντήσει πάλι το χαμένο ίχνος (Hong et al, 2006).

Έπειτα, οι αλγόριθμοι εμπνευσμένοι από τους αστακούς και τα καβούρια βασίζονται σε ρομπότ κατά μήκος του βυθού της θάλασσας τα οποία χρησιμοποιούν ζεύγη αισθητήρων με απόσταση μεταξύ τους, μιμούμενα τις κεραίες των αστακών. Τα ρομπότ υπολογίζουν τη στιγμιαία συγκέντρωση της διαρροής ή τη χρονική διαφορά μεταξύ της άφιξής της από τον ένα αισθητήρα στον άλλο, και ο αλγόριθμος ελέγχου οδηγεί το όχημα προς τον αισθητήρα που καταγράφει την υψηλότερη συγκέντρωση ώστε να παρακολουθεί την εξέλιξη και την πορεία του πλουμίου (Grasso et al, 2000).

Τα υποθαλάσσια αυτόνομα οχήματα δύνανται να προσαρμόζουν δυναμικα τις στρατηγικές τους με την επίστρωση των βιολογικών ευριστικών αλγορίθμων με DRL τεχνικές. Ο αλγόριθμος Ηθοποιού-Κριτή επιτρέπει στο όχημα να συνεχίζει τη λειτουργία του μεταξύ συνεχών χώρων, και να κινείται ομαλά προσαρμόζοντας κατάλληλα την ταχύτητά του αντί να ρυθμίζεται από ένα προκαθορισμένο σύνολο δυνατών κινήσεων. Το δίκτυο του Ηθοποιού προτείνει μια πράξη πλοήγησης με βάση τα δεδομένα από τους αισθητήρες, και το δίκτυο του Κριτή αξιολογεί την ποιότητα της πράξης, ενώ το όχημα μαθαίνει να διαχειρίζεται σύνθετες και μη γραμμικές πολιτικές πλοήγησης.
Οι αλγόριθμοι χημικής ιχνηλάτησης πλουμίου έχουν ως κύριο μηχανισμό μια συνάρτηση επιβράβευσης που εξισορροπεί την εξερεύνηση των περιοχών κατά την αναζήτηση του πλουμίου με την εύρεση της πηγής του μόλις αυτό εντοπιστεί και κάθε φορά που ο πράκτορας μειώνει την Ευκλείδεια απόσταση έως την πηγή και αναγκάζει το νευρωνικό δίκτυο να ανακαλύψει βελτιστοποιημένες παρακάμψεις προς αυτή, επιβραβεύεται (Wang et al, 2023).

Ωστόσο, ένα μοναδικό ρομπότ αδυνατεί να αντιμετωπίσει τη διάσπαρτη ανάδυση του πλουμίου και συνεπώς η νοημοσύνη σμήνους είναι αυτή που προσφέρει μια αδιάσειστη λύση μέσω της κατανεμημένης ανίχνευσης. Ουσιαστικά, σε ένα πολυπρακτορικό σύστημα ενισχυτικής μάθησης, μια ομάδα υποθαλάσσιων αυτόνομων οχημάτων λειτουργεί ως μια κατανεμημένη συστοιχία αισθητήρων μέσω της οποίας οι πράκτορες διαμοιράζονται τους τοπικούς υπολογισμούς συγκέντρωσης και θέσης ώστε να ενημερωθεί ο κοινός χάρτης πιθανοτήτων στον οποίο συγχωνεύονται τα δεδομένα από τον εκάστοτε πράκτορα, και να προβλεφθεί η πιθανότερη τοποθεσία του κεντρικού άξονα του πλουμίου. Τότε, αν ένας πράκτορας ανιχνεύσει μια περιοχή υψηλής συγκέντρωσης, τότε ενημερώνεται ο πίνακα αβεβαιότητας για όλο το σμήνος παρακινώντας τους λοιπούς πράκτορες να τείνουν προς την περιοχή αυτή. Εν κατακλείδι, η συνεργασία επιτρέπει στο σμήνος να διαφοροποιεί την πραγματική πηγή του πλουμίου από έναν απομακρυσμένο και αποκομμένο ρύπο του, αποσαφηνίζοντας τη χωρική διάταξη του πλουμίου με ακρίβεια που δε θα μπορούσε να πετύχει ένας μεμονωμένος πράκτορας (Fujita et al, 2025).

## **8.4 Δυναμική Ανάλυση Κύκλου Ζωής (LCA)**

Η ενσωμάτωση των IoT αισθητήρων αλλάζει ριζικά την διαδικασία αξιολόγησης και διαχείρισης του περιβαλλοντικού αντίκτυπου της ναυτιλίας, τηρώντας τη μεθοδολογία Ανάλυσης Κύκλου Ζωής με τη βοήθεια των Ψηφιακών Διδύμων.

### **8.4.1 Η Μετάβαση στη Δυναμική LCA**

Η στατική LCA λειτουργεί πρακτικά ως ένα στιγμιότυπο, καθώς υπολογίζει το περιβαλλοντικό αποτύπωμα του πλοίου κατά τη διάρκεια του σταδίου σχεδίασης με γνώμονα γενικευμένες βάσεις δεδομένων (π.χ Ecoinvent) και τυπικές θεωρήσεις (π.χ πώς το πλοίο ταξιδεύει με ταχύτητα δεκατριών κόμβων σε ήρεμα νερά), με αποτέλεσμα το στατικό μοντέλο σπάνια να απαθανατίζει την πραγματικότητα. Αντίθετα, η δυναμική LCA μεταμορφώνει το στιγμιότυπο σε μια εικόνα διαρκείας, συνδέοντας τα δεδομένα που περιγράφουν τις εκπομπές του σκάφους, γνωστά ως Δεδομένα Αξιολόγησης Επιπτώσεων Κύκλου Ζωής (LCI), απευθείας με τηλεμετρικό σύστημα της IoT υποδομής. Το Ψηφιακό Δίδυμο του σκάφους συγκεντρώνει τα δεδομένα που λαμβάνει από τους μετρητές ροής καυσίμων, τους αναλυτές καυσαερίων και τους μετρητές ροπής σε πραγματικό χρόνο και υπολογίζει επακριβώς τις εκπομπές διοξειδίου του άνθρακα, οξειδίου του αζώτου και οξειδίου του θείου από το συγκεκριμένο δρομολόγιο υπό τις καιρικές συνθήκες που εκτελέσθη. Ως αποτέλεσμα, οι χειριστές παρατηρούν πως οι αυξήσεις στην ταχύτητα και άλλες απότομες αλλαγές κατά την πορεία του πλοίου επηρεάζουν το ανθρακικό αποτύπωμα της διάρκειας ζωής τού και δύνανται έπειτα να προβούν σε διορθωτικές ενέργειες που δε θα μπορούσαν να προσδιοριστούν από τα στατικά μοντέλα (Savva et al, 2025).

### **8.4.2 Διαχείριση Ενέργειας και Βελτιστοποίηση**

Τα σύγχρονα σκάφη που διαθέτουν υβριδικό σύστημα πρόωσης (π.χ ηλεκτρικοί κινητήρες σε συνδυασμό με ρότορες που βοηθούνται από τον άνεμο) διέπονται από Έξυπνη Κατανομή Ισχύος υλοποιημένη μέσω ενός Συστήματος Διαχείρισης Ενέργειας (EMS) που επαφίεται στο Ψηφιακό Δίδυμο του πλοίου ώστε να πάρει αποφάσεις σε κλάσματα του δευτερολέπτου. Το EMS αναλύει συνεχώς τις απαιτήσεις φόρτου, και αν το Ψηφιακό Δίδυμο ανιχνεύσει μια ξαφνική κατακόρυφη αύξηση στην ισχύ (π.χ κατά την χρήση προωθητήρων κατά την πρόσδεση), τότε υποδεικνύει στο σύστημα πως πρέπει να ανταποκριθεί στις απαιτήσεις της αιχμής ώστε να ικανοποιήσει τις ανάγκες της βραχυπρόθεσμης αλλαγής στις απαιτήσεις ενέργειας χρησιμοποιώντας τη μπαταρία, αντί να ενεργοποιήσει ατελέσφορα μια πετρελαιογεννήτρια με αυξημένους ρύπους για μια σύντομη ζήτηση. Ομοίως, αν οι αισθητήρες κατεύθυνσης ανέμου ανιχνεύσουν ευνοϊκές συνθήκες, τότε το σύστημα αυτόματα δεσμεύει τους ρότορες που βοηθούνται από τον άνεμο και επιβραδύνει τον κύριο κινητήρα, διατηρώντας την ίδια ταχύτητα αλλά ταξιδεύοντας με μηδενικές εκπομπές (González-Cancelas et al, 2025).

Η δρομολόγηση των σκαφών είναι ένα πολυσχιδές πρόβλημα στο οποίο οι δύο κύριοι στόχοι συγκρούονται: η ελαχιστοποίηση του κόστους μεταφοράς συνήθως υποδεικνύει υψηλότερες ταχύτητες, ενώ η ελαχιστοποίηση των εκπομπών παραπέμπει σε χαμηλότερες. Προς επίλυση αυτού, στρατολογούνται οι Multi-Population Multi-OBjective Evolutionary Αλγόριθμοι (MP-MOEA), οι οποίοι, αντίθετα με τους γενετικούς αλγόριθμους που επιλέγουν ένα από τα βέλτιστα μονοπάτια και το ακολουθούν έως τον προορισμό, διατηρούν ποικίλους πληθυσμούς πιθανών διαδρομών τις οποίες συνεχώς ζευγαρώνουν και μεταλλάσσουν προκειμένου να εξερευνήσουν ολόκληρο τον χώρο αναζήτησης (Liu et al, 2025).

## **8.5 Αυτοματοποίηση Συμμόρφωσης και Blockchain Αρχιτεκτονικές**

Το τελευταίο κομμάτι του παζλ του πράσινου MIoT είναι η πιστοποίηση των δεδομένων. Με την εισαγωγή νέων μέτρων στην αγορά όπως το Σύστημα Εμπορίας Εκπομπών της ΕΕ και αυστηρών κανονισμών όπως ο Δείκτης Έντασης Άνθρακα (CII), τα περιβαλλοντικά δεδομένα έχουν πλέον αποκτήσει οικονομική αξία. Η εμπορευματοποίηση των εκπομπών όμως ελλοχεύει κινδύνους παραποίησης και υποκλοπής δεδομένων, συνεπώς καθίσταται αναγκαία η ύπαρξη ενός συστήματος πιστοποίησης που χρησιμοποιεί κρυπτογραφικές μεθόδους.

### **8.5.1 Blockchain**

Το τρέχον σύστημα καταγραφής αναφορών δεν ανταποκρίνεται επαρκώς στις σύγχρονες απαιτήσεις της περιβαλλοντικής συμμόρφωσης καθώς είναι επιρρεπές σε ανθρώπινα σφάλματα και παραποιήσεις δεδομένων, και το έλλειμμα εμπιστοσύνης αυτό δύναται να αντιμετωπιστεί από τον κλάδο της ναυτιλίας με την υιοθέτηση της τεχνολογίας Blockchain ώστε να εδραιώσει ένα αποκεντρωμένο και αμετάβλητο μητρώο συμβάντων επί του πλοίου.

Τα προτεινόμενα πλαίσια τυπικά υλοποιούν Blockchain με άδεια ώστε να ισοσταθμίσουν την ανάγκη για ιδιωτικότητα στα δεδομένα με την υπολογιστική αποδοτικότητα που απαιτείται για τη συλλογή και την επεξεργασία αισθητήρων υψηλής συχνότητας. Η διαδικασία προστασίας των δεδομένων ξεκινάει στο edge όπου οι ΙοΤ αισθητήρες συλλέγουν τηλεμετρικά τα δεδομένα των εκπομπών, η ορθότητα των οποίων εξασφαλίζεται μέσω υποδομών όπως τα VPNs και τα ιδιωτικά APNs που απομονώνουν ευαίσθητα δεδομένα καίριας σημασίας από το δημόσιο δίκτυο κατά τη μετάδοση. Με αυτον τον τρόπο, το ψηφιακό νήμα που συνδέει τους φυσικούς αισθητήρες του πλοίου με τα λογιστικά βιβλία παραμένει άθικτο, και προστατευμένο από παραβιάσεις. Μόλις ληφθούν τα δεδομένα, κωδικοποιούνται κατά την κρυπτογράφηση και παραπέμπονται στο Blockchain, και έτσι το ίχνος που αφήνουν πίσω τους κατά τον λογιστικό συλλογισμό είναι αδύνατο να παραποιηθεί αναδρομικά (Quigley et al, 2025).

### **8.5.2 Έξυπνα Συμβόλαια και Αυτοματοποιημένη Συμμόρφωση**

Τα έξυπνα συμβόλαια είναι αυτοεκτελούμενα σενάρια (scripts) που ενυπάρχουν στο Blockchain, και δρουν ως όργανα επιβολής των κανόνων των κανονιστικών πλαισίων όπως το MARPOL Annex VI. Τα έξυπνα συμβόλαια δεν αρκούνται στην σποραδική επιθεώρηση της κατάστασης των λιμανιών και των πλοίων, αλλά παρέχουν απρόσκοπτη και αλγοριθμική εμπεριστατωμένη συμμόρφωση με τον δεοντολογικό κώδικα. Ένα έξυπνο συμβόλαιο συμμερίζεται τον τρόπο λειτουργίας μιας ντετερμινιστικής μηχανής καταστάσεων που συνεχώς αντιπαραθέτει την τηλεμετρία σε πραγματικό χρόνο με τους γεοχωρικούς και περιβαλλοντικούς κανόνες.
Συγκεκριμένα, μετερχόμενο τα δεδομένα από το GPS του πλοίου καθορίζει την ρυθμιστική δικαιοδοσία του ανάλογα με την περιοχή στην οποία βρίσκεται το πλοίο. Για παράδειγμα, όταν ένα πλοίο εισέλθει σε μια Περιοχή Ελέγχου Εκπομπών (ECA), τότε το έξυπνο συμβόλαιο αυτόματα εναλλάσσει τη λογική ελέγχου και επιβάλλει αυστηρότερους περιορισμούς. Ταυτόχρονα, εξετάζει την παραγωγή των επιβλαβών στοιχείων από τους μετρητές ροής καυσίμων και τα συστήματα καθαρισμού καυσαερίων και εκτελεί μια λογική τομή: αν το πλοίο είναι βρίσκεται γεωγραφικά εντός μιας ECA και παράλληλα οι εκπομπές υπερβαίνουν το προκαθορισμένο υποχρεωτικό όριο των 0.10%, τότε το συμβόλαιο κηρύσσει συμβάν μη-συμμόρφωσης.
Αποδεικνύεται λοιπόν ότι η αυτοματοποίηση αφαιρεί την αβεβαιότητα και την καθυστέρηση που συνοδεύουν τις χειροκίνητες επιθεωρήσεις, αφού εξορθολογίζει τη διαδικασία συμμόρφωσης επισημαίνοντας απευθείας τις παραβιάσεις και επικυρώνοντας τις συναινετικές ενέργειες, εγγυώντας πως οι κυρώσεις εφαρμόζονται δίκαια και με διαφάνεια σύμφωνα με τα πιστοποιημένα δεδομένα λειτουργίας (Saidu et al, 2025).

### **8.5.3 Ιδιωτικότητα και Απόδειξη Μηδενικής Γνώσης (ZKPs)**

Το πρωταρχικό πρόσκομμα που συναντά η υιοθέτηση των δημοσίων λογιστικών βιβλίων είναι η εμπορική ευαισθησία, καθώς οι πλοιοκτήτες τείνουν να είναι διστακτικοί όταν πρόκειται για την αποκάλυψη ταχυτήτων, κατανάλωσης καυσίμων ή δεδομένων του φορτίου. Η κρυπτογραφία δίνει λύση στο παραπάνω πρόβλημα, μέσω της τεχνολογίας των ZKPs η οποία προσφέρει διαφάνεια στους ειδήμονες, ενώ ταυτόχρονα ικανοποιεί τις απαιτήσεις των πλοιοκτητών. Σύμφωνα με την κρυπτογραφική μέθοδο της Απόδειξης Μηδενικής Γνώσης, ο “Αποδείκτης” (ο πλοιοκτήτης) δύναται να αποδείξει στον “Επαληθευτή” (στον ρυθμιστή ή τον ναυλωτή) πως μια δήλωση ισχύει (π.χ πώς το σκάφος επέτυχε Δείκτη Έντασης Άνθρακα), δίχως να αποκαλύψει τα υποβόσκοντα ευαίσθητα δεδομένα όπως ο όγκος των καυσίμων που καταναλώθηκαν ή η απόσταση που έχει διανυθεί. Συνεπώς, η καινοτομία των ZKPs έγκειται στον διαχωρισμό μεταξύ των αποδεικτικών της συμμόρφωσης και των επιχειρησιακών δεδομένων, που θεμελιώνει ένα διαφανές κανονιστικό καθεστώς το οποίο καλωσορίζει το εμπορικό απόρρητο των φορέων του στόλου, ενθαρρύνοντας με αυτόν τον τρόπο την αύξηση συμμετοχής στις πλατφόρμες ψηφιακής συμμόρφωσης από το σύνολο της βιομηχανίας (Curado et al, 2025).

## **8.6 Ο Ρόλος της Ασύρματης Λογικής στο MIoT Οικοσύστημα**

Η πρακτική εφαρμογή του Πράσινου MIoT βασίζεται θεμελιωδώς στη συνδεσιμότητα, και η ανάλυση των λύσεων Ασύρματης Λογικής περιγράφει πως αυτές λειτουργούν ως το κριτικό επίπεδο υποδομής που καθιστά εφικτές τις λύσεις που εξετάζονται παραπάνω.

### **8.6.1 Υβριδική Συνδεσιμότητα: Η Ραχοκοκαλιά των Ψηφιακών Διδύμων**

Μια διακοπή στη σύνδεση του ψηφιακού σήματος μεταξύ του εκάστοτε σκάφους και της ξηράς, αλυσιδωτά οδηγεί σε κενά στα δεδομένα που οδεύουν προς τα Ψηφιακά Δίδυμα, και ματαιώνουν την πιστοποίηση σε πραγματικό χρόνο, ενώ η σύνδεση μόνο με δορυφόρους για τα IoT δεδομένα τεράστιου όγκου είναι απαγορευτική όσον αφορά το κόστος, και η αποκλειστική εξάρτηση από τα κινητά δίκτυα περιορίζει την κάλυψη στις παράκτιες περιοχές. Ως αποτέλεσμα, οι εταιρείες προτιμούν τις αρχιτεκτονικές υβριδικής συνδεσιμότητας. Δηλαδή, τα συστήματά τους αυτόματα δρομολογούν την κίνηση μέσω οικονομικών δικτύων κινητής με υψηλό εύρος ζώνης όταν αυτή λαμβάνει χώρα κοντά στην ακτή και μεταβαίνουν απρόσκοπτα στη δορυφορική σύνδεση για την τηλεμετρία στην ανοιχτή θάλασσα (Roshier, 2024).

### **8.6.2 Ασφάλεια και Συμμόρφωση**

Η αναβάθμιση της διαδικασίας συμμόρφωσης στο επίπεδο Blockchain θεωρεί ως δεδομένο πως τα δεδομένα που κατευθύνονται προς τα λογιστικά βιβλία είναι ασφαλή, με αποτέλεσμα το σύστημα να αποτύχει αν τα δεδομένα υποκλαπούν ή πλαστογραφηθούν πριν φτάσουν στο Blockchain. Η Ασύρματης Λογική καταπολεμά το παραπάνω πρόβλημα με μια υποδομή ασφαλούς υπέρθεσης, στην οποία γίνεται χρήση προκαθορισμένων ιδιωτικών IPs και εγκαθιδρύονται ασφαλή VPNs απευθείας από την κάρτα SIM που συνδυαστικά συνιστούν ένα ιδιωτικό τούνελ για τα IoT δεδομένα. Έτσι, απομονώνονται τα ζωτικής σημασίας περιβαλλοντικά δεδομένα από το δημόσιο δίκτυο και θωρακίζονται από τις κυβερνοεπιθέσεις, ακολουθώντας πιστά τις οδηγίες του IMO για την διαχείριση κρίσεων και παρέχοντας ένα έμπιστο επίπεδο μεταφοράς για τα δεδομένα που τροφοδοτούν τα Έξυπνα Συμβόλαια (WIreless Logic, 2024).

### **8.6.3 Διαχείριση Στόλου Παγκόσμιας Εμβέλειας**

Η προσέγγιση της “μίας SIM” για κάθε σκάφος υποβαθμίζει αδρά τη λογιστική πολυπλοκότητα της διαχείρισης στόλων με παγκόσμια εμβέλεια. Έναντι των αρίφνητων διαπραγματεύσεων με δεκάδες παρόχους για συμφωνίες περιαγωγής (που απορρέουν διοικητικούς διαξιφισμούς και ενδεχόμενα κενά κάλυψης), μια SIM πολλαπλών δικτύων διασφαλίζει πως οι αισθητήρες ανίχνευσης μόλυνσης και οι κόμβοι συλλογής ενέργειας παραμένουν συνδεδεμένοι ανεξάρτητα από την τοποθεσία του σκάφους. Τελικά, αυτός ο αέναος χαρακτήρας της σύνδεσης είναι ένα από τα θεμελιώδη στοιχεία της διεθνής επιβολής των περιβαλλοντικών προτύπων (Wireless Logic, 2024).

## **Βιβλιογραφία**

Mushtaq, M. U., Venter, H., Singh, A., & Owais, M. (2025). Advances in Energy Harvesting for Sustainable Wireless Sensor Networks: Challenges and Opportunities. Hardware, 3(1), 1. [https://doi.org/10.3390/hardware3010001](https://doi.org/10.3390/hardware3010001)

Ismail, M. I. M., Dziyauddin, R. A., Ahmad, R., Ahmad, N., Ahmad, N. A., & Hamid, A. M. A. (2021). A Review of Energy Harvesting in Localization for Wireless Sensor Node Tracking. IEEE Access, 9, 60108–60122. [https://doi.org/10.1109/access.2021.3072061](https://doi.org/10.1109/access.2021.3072061)

Pirisi, A., Mussetta, M., Gruosso, G., & Zich, R. E. (2010). Automated TPM-LiG modeling for WSN subsystems in marine environment. In 2010 International Conference on Electromagnetics in Advanced Applications (pp. 733–736). 2010 International Conference on Electromagnetics in Advanced Applications (ICEAA). IEEE. [https://doi.org/10.1109/iceaa.2010.5651174](https://doi.org/10.1109/iceaa.2010.5651174)

Lu, W., Nan, T., Gong, Y., Qin, M., Liu, X., Xu, Z., & Na, Z. (2018). Joint Resource Allocation for Wireless Energy Harvesting Enabled Cognitive Sensor Networks. IEEE Access, 6, 22480–22488. [https://doi.org/10.1109/access.2018.2827022](https://doi.org/10.1109/access.2018.2827022)

Hosseini, E. S., Dervin, S., Ganguly, P., & Dahiya, R. (2020). Biodegradable Materials for Sustainable Health Monitoring Devices. ACS Applied Bio Materials, 4(1), 163–194. [https://doi.org/10.1021/acsabm.0c01139](https://doi.org/10.1021/acsabm.0c01139)

Ava Singh, (2025, April 16). Revolutionary biodegradable sensors are changing how we monitor Ocean Health. Marine Biodiversity Science Center. [http://www.marinebiodiversity.ca/revolutionary-biodegradable-sensors-are-changing-how-we-monitor-ocean-health/](http://www.marinebiodiversity.ca/revolutionary-biodegradable-sensors-are-changing-how-we-monitor-ocean-health/)

Kulla, E., Matsuo, K., & Barolli, L. (2022). MAC Layer Protocols for Underwater Acoustic Sensor Networks: A Survey. In Lecture Notes in Networks and Systems (pp. 211–220). Springer International Publishing. [https://doi.org/10.1007/978-3-031-08819-3_21](https://doi.org/10.1007/978-3-031-08819-3_21)

Rahman, W. U., Gang, Q., Zhou, F., Tahir, M., Ali, W., Adil, M., & Khattak, M. I. (2025). Deep Q-Learning Based Adaptive MAC Protocol with Collision Avoidance and Efficient Power Control for UWSNs. Journal of Marine Science and Engineering, 13(3), 616. [https://doi.org/10.3390/jmse13030616](https://doi.org/10.3390/jmse13030616)

Park, M. K., & Rodoplu, V. (2007). UWAN-MAC: An Energy-Efficient MAC Protocol for Underwater Acoustic Wireless Sensor Networks. IEEE Journal of Oceanic Engineering, 32(3), 710–720. [https://doi.org/10.1109/joe.2007.899277](https://doi.org/10.1109/joe.2007.899277)

Lyimo, M., Mgawe, B., Leo, J., Dida, M., & Michael, K. (2025). Adaptive Antenna for Maritime LoRaWAN: A Systematic Review on Performance, Energy Efficiency, and Environmental Resilience. Sensors, 25(19), 6110. [https://doi.org/10.3390/s25196110](https://doi.org/10.3390/s25196110)

Prakash, N., & Zielinski, O. (2025). AI-enhanced real-time monitoring of marine pollution: part 1-A state-of-the-art and scoping review. Frontiers in Marine Science, 12. [https://doi.org/10.3389/fmars.2025.1486615](https://doi.org/10.3389/fmars.2025.1486615)

Hong, D., Li, C., Yokoya, N., Zhang, B., Jia, X., Plaza, A., Gamba, P., Benediktsson, J. A., & Chanussot, J. (2025). Hyperspectral Imaging (Version 1). arXiv. [https://doi.org/10.48550/ARXIV.2508.08107](https://doi.org/10.48550/ARXIV.2508.08107)

Wei Li, Farrell, J. A., Shuo Pang, & Arrieta, R. M. (2006). Moth-inspired chemical plume tracing on an autonomous underwater vehicle. IEEE Transactions on Robotics, 22(2), 292–307. [https://doi.org/10.1109/tro.2006.870627](https://doi.org/10.1109/tro.2006.870627)

Grasso, F.W., Consi, T.R., Mountain, D.C., & Atema, J. (2000). Biomimetic robot lobster performs chemo-orientation in turbulence using a pair of spatially separated sensors: Progress and challenges. Robotics Auton. Syst., 30, 115-131 [https://www.semanticscholar.org/paper/Biomimetic-robot-lobster-performs-chemo-orientation-Grasso-Consi/c42ac2272ee730cccbe20d50b00aee59bf3c2a01](https://www.semanticscholar.org/paper/Biomimetic-robot-lobster-performs-chemo-orientation-Grasso-Consi/c42ac2272ee730cccbe20d50b00aee59bf3c2a01)

Wang, T., Ma, X., Ma, L., & Zhao, Y. (2023). An Emergency Port Decision-Making Method for Maritime Accidents in Arctic Waters. Journal of Marine Science and Engineering, 11(7), 1330. [https://doi.org/10.3390/jmse11071330](https://doi.org/10.3390/jmse11071330)

Fujita, I. K., Soldera, C. R., Biasi, Â. R., Almeida, C. C. de, Cardoso, K. C., Gazzola, J., & Fabbro, I. M. D. (2025). Analysis of optical techniques as non-destructive test to detect internal failure in materials. Caderno Pedagógico, 22(1), [https://doi.org/10.54033/cadpedv22n1-215](https://doi.org/10.54033/cadpedv22n1-215)

Savva, C., Koidis, C., Achillas, C., Mertzanakis, C., Koumpakis, D.-A., Michailidou, A. V., & Vlachokostas, C. (2025). User-Friendly, Real-Time LCA Tool for Dynamic Sustainability Assessment and Support of EPD Schemes Towards Circular Bioenergy Pathways. Sustainability, 17(18), 8106. [https://doi.org/10.3390/su17188106](https://doi.org/10.3390/su17188106)

González-Cancelas, N., Martínez Martínez, P., Vaca-Cabrero, J., & Camarero-Orive, A. (2025). Optimization of Port Asset Management Using Digital Twin and BIM/GIS in the Context of Industry 4.0: A Case Study of Spanish Ports. Processes, 13(3), 705. [https://doi.org/10.3390/pr13030705](https://doi.org/10.3390/pr13030705)

Liu, T., Liu, J., & Xu, H. (2025). A multi-population multi-objective maritime inventory routing optimization algorithm with three-level dynamic encoding. Scientific Reports, 15(1). [https://doi.org/10.1038/s41598-025-86091-y](https://doi.org/10.1038/s41598-025-86091-y)

Quigley, W. C., Rahouti, M., & Weiss, G. M. (2025). A Secure Blockchain-Assisted Framework for Real-Time Maritime Environmental Compliance Monitoring (Version 1). arXiv. [https://doi.org/10.48550/ARXIV.2503.08707](https://doi.org/10.48550/ARXIV.2503.08707)

Saidu, Y., Shuhidan, S. M., Aliyu, D. A., Abdul Aziz, I., & Adamu, S. (2025). Convergence of Blockchain, IoT, and AI for Enhanced Traceability Systems: A Comprehensive Review. IEEE Access, 13, 16838–16865. [https://doi.org/10.1109/access.2025.3528035](https://doi.org/10.1109/access.2025.3528035)

Curado Silveirinha, J., Bhandari, M., Ferreira, J. C., & Martins, A. L. (2025). Enhancing maritime supply chain security and efficiency: a review of Zero-Knowledge Proofs in blockchain applications. Maritime Policy & Management, 1–23. [https://doi.org/10.1080/03088839.2025.2580502](https://doi.org/10.1080/03088839.2025.2580502)

Roshier, Gemma. “Embracing IoT and Digital Twins in the Maritime Industry.” Wirelesslogic.com, Wireless Logic Limited, 19 June 2024, [wirelesslogic.com/blog/embracing-iot-in-the-maritime-industry](http://wirelesslogic.com/blog/embracing-iot-in-the-maritime-industry)

“Maritime Connectivity: Essential for the Future of Shipping.” Wirelesslogic.com, 2025, [wirelesslogic.com/sectors/maritime](http://wirelesslogic.com/sectors/maritime)